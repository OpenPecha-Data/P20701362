ཐེག་པ་ཆེན་པོའི་ལུགས་ཀྱི་འཁོན་སྦྱོང་ལགས་སོ།། བྱང་ཆུབ་སེམས་དཔའ་རྣམས་ལ་ཕྱག་འཚལ་ལོ། །མི་དང་མི་མ་ཡིན་པའི་སེམས་ཅན་གྱི་བྱེ་བྲག་གང་ཡང་རུང་བ་དང་། ཤ་འཁོན་དུ་གྱུར་ནས་དེ་ལ་བྱང་ཆུབ་ཀྱི་སེམས་སྦྱོང་སྙིང་མི་འདོད་ན་བྱང་ཆུབ་ཀྱི་སེམས་སུ་མི་འགྱུར་བས་འཁོན་སྦྱངས་པའི་མན་ངག་ནི། རང་སྟན་བདེ་བ་ལ་སྤྱོད་ལམ་གང་བདེར་འདུག་སྟེ། བྱམས་སྙིང་རྗེ་དྲག་པོས་བསྐུལ་ལ། རང་གི་སྙིང་ཁོང་སྟོང་དུ་ཤ་འཁོན་ཅན་དེ་ཡོད་པར་བསམས་ལ། དེའི་པང་ན་རང་གི་ཡི་དམ་གྱི་ལུས་རང་ཁོ་ན་འདྲ་བ་གཅིག་དང་། སྙིང་དང་། ཁ་དང་། དཔྲལ་བ། ལག་པ་འཁྱུད་པར་བསམས་ལ། རང་གི་སྤྱི་བོར་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་རྡོ་རྗེ་སེམས་དཔའ་སྐུ་མདོག་དཀར་པོ་ཞལ་གཅིག་ཕྱག་གཉིས་པ། གཡས་རྡོ་རྗེ་ཐུགས་ཀར་འཛིན་པ། གཡོན་པ་དྲིལ་བུ་དཀུར་བསྟེན་པ། རྒྱན་ཐམས་ཅད་ཀྱི་བརྒྱན་པ། སེམས་དཔའི་སྐྱིལ་ཀྲུང་གིས་བཞུགས་པའི་ཞབས་ཀྱི་མཐེ་བོང་བདག་གི་ཚངས་བུག་ན་རེག་པར་བསམ། དེའི་ཐུགས་ཀར་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་རྡོ་རྗེ་དཀར་པོ་ཧཱུྃ་གིས་མཚན་པ་གཅིག་བསམས་ལ། ཡི་གེ་བརྒྱ་པ་བཟླས་པས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཐུགས་རྡོ་རྗེ་སེམས་དཔའ། དེའི་ཐུགས་བྱང་ཆུབ་ཀྱི་སེམས་བྱམས་སྙིང་རྗེའི་ངོ་བོ་སྟེ། རྣམ་པ་བདུད་རྩིའི་རྣམ་པ་འོ་མ་ལྟ་བུ་རྡོ་རྗེ་དང་ཧཱུྃ་ལས་བབས་ནས་ཞབས་ཀྱི་མཐེ་བོང་ནས་འཛག །བདག་གི་ཚངས་བུག་ནས་ཞུགས་ནས་སྙིང་ཁའི་གཟུགས་ལ་ཐིམ་པས། ཚེ་ཐོག་མ་མེད་པ་ནས་ཀྱི་ཤ་འཁོན་དང་། གདོན་དང་གནོད་སེམས་དང་། འགྲན་སེམས་ཕྲག་དོག་ཐམས་ཅད་དག་ནས་ཕ་མ་སྤུན་ཟླ་ལྟ་བུར་སྐྱེས་པར་བསམ། འཇོག་ཙ་ན་རྡོ་རྗེ་སེམས་དཔའ་སྤྱི་བོ་ན་མར་འཐིམ་པས། རང་གཞན་ཐམས་ཅད་ནམ་མཁའ་ལྟ་བུ་མཉམ་པ་ཉིད་དུ་བསྒོམ་མོ། །ཐེག་པ་ཆེན་པོའི་བློ་སྦྱོང་གི་མན་ངག་དམ་པའོ།། PAGE \* MERGEFORMAT 2 ཐེག་ཆེན་ལུགས་ཀྱི་འཁོན་སྦྱོང་།

PAGE \* MERGEFORMAT 1 